# #1 Сигурен ли е курсът 1 EUR = 1.95583 BGN

26 февруари 2025

В този бюлетин публикувам отговорите на някои от въпросите и опасенията, които бяха споделени с мен относно приемането на България в Еврозоната.

Както писах, въпросите са в няколко групи. Приоритетно отговарям на група А - лични финанси. След като покрием текущите въпроси в тази група, ще обърна внимание на група Б - макроикономическа стабилност.

Може да е изненада за много, но един от въпросите, който получих многократно, е следният:

***Кое гарантира запазването на сегашния валутен курс евро/лев при влизането на България в Еврозоната?***

***Отговор:***

Запазването на сегашния валутен курс (1 EUR = 1.95583 BGN) при влизането на България в еврозоната е гарантирано от няколко ключови фактора:

1. **Механизмът на Валутния борд** – България оперира с валутен борд от 1997 г., като левът е фиксиран към еврото (първоначално към германската марка). Законово, всички левове в обръщение са напълно обезпечени с валутни резерви в евро. Т.е. няма техническа причина или основание да се прави каквато и да е девалвация на лева.
2. **Правната рамка** – Законодателството в България предвижда, че левът ще бъде заменен с еврото по този курс. В процеса на присъединяване към еврозоната се приема закон, който формално потвърждава фиксирания курс. Единствено чрез политическо решение на парламента може да бъде променен този курс. Но такова решение би било равнозначно на отказ от членство в еврозоната, защото ще промени българската правна рамка, нужна за преимане на България в паричния съюз. Т.е. ако въпросът е “има ли риск от друг курс при приемане в еврозоната?”, отговорът е “Не”, защото това са две условия, които не може да бъдат верни едновременно.
3. **Членството в ERM II** – България участва във Валутно-курсовия механизъм II (ERM II) от 2020 г. В този механизъм страната поема ангажимент да поддържа стабилен курс на националната си валута спрямо еврото. Официално договореният курс с Европейската централна банка (ЕЦБ) е 1.95583 BGN за 1 EUR. Т.е. самото членство в еврозоната гарантира курса и ликвидира риска българските политици да решат да го променят.

Така че, когато България официално приеме еврото, всички левови суми ще бъдат конвертирани в евро по курса 1.95583, без загуба на стойност за гражданите и бизнеса.

Някои от притесненията вероятно възникват от неяснота как точно хората ще обменят парите си. Дали ще платят комисионна или ще загубят стойност от разлика между официалния курс и този, по който те обменят левовете?

На тези въпроси много подробни разяснение даде Българската народна банка. Ето някои от тях:

- От датата на членство на България в еврозоната всички видове сметки ще бъдат еднократно, автоматично и безплатно превалутирани в евро. Още от първия ден на приемане на еврото титулярите на сметки ще могат да теглят от левовите си сметки само евро, независимо дали тегленето ще става чрез АТМ/ПОС устройство или в офис на банка.
- От датата на въвеждане на еврото при теглене на пари в брой чрез машини за самообслужване, включително терминални устройства АТМ, се разпространяват само евробанкноти.
- През първите шест месеца от датата на въвеждане на еврото в България банките са задължени да обменят безплатно, в неограничено количество банкноти и монети от левове в евро по официалния валутен курс.
- В населени места, където няма офиси на банка, през първите шест месеца oт датата на въвеждане на еврото „Български пощи“ ЕАД ще обменят безплатно банкноти и монети от левове в евро по официалния валутен курс. Ограничения 1000 лв. на ден за едно лице без заявка; 10 000 лв. на ден за едно лице със заявка.
- Българската народна банка обменя безплатно, в неограничено количество и без ограничение във времето банкноти и монети от левове в евро по официалния валутен курс.