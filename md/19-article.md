# **#19 Кратък наръчник за защитници на еврото**

17 май 2025

*Как да говорим обективно, с уважение и яснота по най-спорната икономическа тема в България*

Тази предпоследна публикация е предназначен специално към онези, които защитават присъединяването на България към еврозоната, и искат да го правят честно, обективно и с уважение към хората, които все още се колебаят. Ако вярваме, че общественият дебат има смисъл, той трябва да се води не с лозунги, а с аргументи, които издържат на съмнение. И точно затова следва да търсим устойчивите основания за защита на еврото не в обещанията за бъдеща изгода, а в ограниченията, които ни предпазват от системни грешки.

Най-важното: изградете аргумента си върху едно послание, няма нужда от списък причини за еврото. Аз лично използвам като аргумент “за” само едно нещо: еврото носи повече сигурност - по-малко риск, вкл. от друг валутен курс.

### **1. Не влизайте в капана „какво стана в Хърватия и Естония“ — избягвайте индукцията и аналогията.**

Много от аргументите „за“ и „против“ еврото, включително сред колеги икономисти и публични говорители, са основани на индукция – наблюдение на миналото и извеждане на обобщения: какво се е случило в други страни, какво не се е случило в България досега и т.н. Това включва и мисленето по аналогия (например: „как стана в Хърватия“). Такива подходи могат да бъдат полезни илюстрации, но не са здрава основа за вземане на решения.

***Индуктивните аргументи рядко са достатъчно силни, когато става дума за системни рискове.***

Бъдещето се оформя от структурата на стимулите и ограниченията днес. Именно затова следва да говорим за граници и механизми, а не за обещания и надежди.

### **2. Не твърдете, че еврото ще донесе преки промени – почти всички идват по други линии.**

След въвеждането на еврото ще настъпят много промени – но **огромната част от тях няма да са резултат от самата валута**. Инфлация, доверие, лихвени условия – всички те вече се преливат към нас, защото левът е вързан към еврото.

Не забравяйте, че всеки аргумент-обещание ще бъде лесно атакуван от евро-скептиците - те имат нужда само от едно наблюдение да ви оборят, докато вие никога няма да може да докажете със сигурност, че сте прави.

### **3. Не замитайте под килима рисковете на еврозоната. Но припомняйте, че ние вече живеем с тях.**

**Не поемаме нови рискове с въвеждането на еврото.** По-големите рискове вече са тук. Плюс вътрешните рискове да променим режима на валутен борд.

***Еврозоната не гарантира успех – но изключва някои от най-лошите сценарии за България.***

### **4. Разяснявайте качествената разлика между рискове във и извън еврозоната.**

Рисковете в еврозоната са сериозни – но предимно „знайни“: фискална криза във Франция, банков проблем в Испания, „нова Гърция“.

Рисковете в България са по-малко осъзнати, сякаш невидими, но съвсем реални. Достатъчно е обикновено мнозинство в НС за отмяна на борда. Няма нужда от криза – само от желание за харчене. Няма нужда от зъл умисъл – достатъчна е глупост или инерция.

***В еврозоната рисковете са по-малко персонализирани. В България – те носят човешко лице, на депутати в народното събрание.***

### **5. Пояснете, че стабилността идва не от волята на управляващите, а от правилата.**

Както припомня Красен Станчев:

“През 2020 г. са отменени правила за стабилност на публичните финанси, прилагани от 2012 г. – 2% дефицит, 40% разходи и дълг, изискване дефицитите да са изключения. Става дума за цялостна смяна на философията на управление.”

**Фискална или дългова криза не е изключена и при лева.** Но в еврозоната такава криза няма да разруши самите пари. При криза с лев – валутата ще бъде унищожена. Това вече се е случвало. Последно – през 1996–1997 г.

### **6. Защитавайте гражданите, не държавата.**

Да, еврото ограничава фискалната свобода на правителствата. Но в условия на съмнителна бюджетна дисциплина това не е загуба – а защита. Не за политиците, а за гражданите.

**Загубата на „фискален суверенитет“ от едно правителство със съмнителни стандарти всъщност е получаване на допълнителен суверенитет за гражданите – свободата да планират живота и бизнеса си без страх от разруха на парите.**

### **7. Via Negativa: показвайте, че стабилността идва от ограниченията, не от идеологии.**

Стабилните съюзи между нации се изграждат не толкова върху общи утопии, колкото върху **споделени граници на това, което не трябва да се допуска** — агресия, икономическа дестабилизация, потискане на човешки права.

Това важи за:

- НАТО – по дефиниция отбранителен съюз;
- Европейския съюз – който дава свобода на движение, но поставя **върховенството на правото като входно условие**;
- Валутния борд – който **лимитира местната самоволност**, за да предпази хората от повторение на катастрофа;
- Еврозоната – която **отнема правото на безконтролно печатане и харчене на националните правителства**, за да върне сигурността на гражданите.

***Демокрацията не се гради върху утопии. А върху ясни граници за това, което не бива да се допуска – дори от добри хора с добри намерения.***
