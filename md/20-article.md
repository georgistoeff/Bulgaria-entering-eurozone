# #20 Най-трудният урок (Благодарност и думи за финал)

24 май 2025

Надявам се този бюлетин да остане като източник за бъдеща референция – за хора, които искат да разберат не само какво решихме, а как мислехме, когато го решавахме. И още повече – надявам се всичко написано тук да може един ден да бъде проверено, подложено на критика и потенциално опровергано. Това е силата на разума – не в непогрешимостта, а в отвореността към корекция. Можем да опровергаваме, но рядко да доказваме.

Подобно на търсенето на истината, битката за свобода, за справедливост, за върховенство на правото е от онези усилия в живота, за които може да докажеш само провал, но никога успех. Когато имаме свобода, тя е невидима. Когато започнем да мислим за нея, най-вероятно вече сме на път да я загубим.

Един от най-трудните уроци е отказът от реципрочност. В моя свят – свят на отворено общество и демократична процедура – аз ще защитя правото на онзи, който говори срещу самите тези ценности. В неговия свят – където редът е утопичен, а идеите са окончателни - няма да мога да говоря за свобода, нито за съмнение, нито за избор.

Но свободата не е сделка и не очаква симетрия. Справедливостта не винаги изисква реципрочност. Затова изборът на институции не е въпрос на прагматизъм, а на защита на свобода в свят без реципрочност.

---

Обявих тази кампания на 23 февруари 2025 с крайна дата 1 юни 2025. Още от самото начало ме подкрепиха много приятели, колеги и журналисти, за което съм безкрайно признателен. Разбира се, всички грешки и пропуски са изцяло моя лична отговорност. Изброяването е приблизително хронологично:
Александрина Стоева
Георги Ганев
Десислава Николова
Мирослав Турийски
Спас Бакъров
Валентина Куцева
Красен Станчев
Руслан Стефанов
Таня Илиева
Велислава Попова
Живка Танчева
Вяра Желева
Емилия Милчева
Веселин Дремджиев
Ивайло Лаков
Марта Младенова
Светла Костадинова
Александър Кръстев
Йовко Ламбрев
Борислав Минков
Иво Ефтимов
Светослав Малинов
Жулиета Мандажиева
Иван Димитров
Калин Манолов ме канеше многократно в Алтернативата, но аз не успях да намеря време да участвам - изцяло моя е вината за този пропуск.
Мирослав Петков от Книжарници АБВ в Плевен, които обявиха цени в евро след моя призив. Надявах се, че някои от големите търговски вериги ще дадат добър пример и ще сложат двоен етикет – цени в лева и евро – още преди това да стане задължително. До момента никоя не го направи. Малък пример, но показателен. Важните решения не са само във властта.

Благодаря на всички, които задавахте въпроси, и на всички, които следихте и препубликувахте моите отговори!
