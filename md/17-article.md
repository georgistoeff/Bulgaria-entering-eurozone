# **#17 Защита на добросъвестния бизнес**

7 май 2025

*Предложение за създаване на гореща линия срещу административен произвол*

По време на тази лична разяснителна кампания към мен постъпиха сигнали за административен натиск върху малкия бизнес. Малки търговци ми съобщиха за случаи на прекомерни проверки, заяждане по формални поводи, грубо отношение от страна на контролни органи.

Ако допуснем контролните органи да използват евроизацията за (още повече) тормоз върху малкия бизнес, рискуваме ерозия на доверието, задушаване на инициативността и открито недоволство. Приемането на еврото трябва да подкрепи свободата и инициативността, а не да я подменя с натиск и страх.

В медицината съществува терминът ятрогения — вреда, причинена от самото лечение. Лекарят действа с най-добри намерения, но намесата му в сложна система като човешкия организъм може да предизвика нежелани усложнения. Този принцип важи с пълна сила и за обществените системи.

Сега искаме държавата да контролира за некоректни търговски практики, да предпази потребителите, но вместо това рискуваме чиновниците да влошат бизнес средата, да предизвикат допълнителни разходи и в някои случаи да задушат бизнеса. Трябва да подхождаме сериозно към крехкото доверие на гражданите и бизнеса във всичко, което прави държавата.

Важно е прилагането на новите регулации да защитава реалните интереси на потребителите, без да създава допълнителна тежест за добросъвестните търговци. Прекомерната строгост, особено към малкия бизнес, може да има обратен ефект — да влоши бизнес средата и да доведе до загуба на доверие както от страна на търговците, така и на потребителите.

Истинският успех на евроизацията ще се мери по това дали ще донесе усещане за повече възможности, повече справедливост и повече предвидимост за хората.

Затова предлагам създаването на **гореща линия за сигнали за административен произвол**, свързан с новите изисквания при евроизацията. Така ще дадем възможност на добросъвестния бизнес да бъде защитен, ще изградим механизъм за бърза реакция при злоупотреби и ще затвърдим доверието в реформата още в нейния начален етап. Най-важното е да осигурим реален механизъм за контрол върху самите контролиращи органи.

Ако смятате, че подобна инициатива е важна, моля за подкрепа чрез споделяне към политици, държавна администрация и други заинтересовани страни. Нека продължим да мислим в тази посока — всякакви идеи за по-ефективни механизми са добре дошли.
