# **#2 Какво ще стане със заплатите?**

1 март 2025

Продължавам с отговорите на някои от въпросите и опасенията, които бяха споделени с мен относно приемането на България в еврозоната. Има още няколко групи въпроси за лични финанси преди да отговоря тук на въпроси за макроикономическата стабилност. Благодаря за търпението на всички, които още чакат отговор!

Най-често задаваният въпрос в категория “лични финанси” е “Какво ще стане с цените?” Ще го адресирам още началото на идната седмица, след като се съберат още въпроси и успея да ги групирам. Преди това обаче ми се струва полезно да покрием набързо въпрос, който също е достатъчно често задаван:

***Ще се промени ли заплатата ми в момента на влизането на България в еврозоната?***

***Отговор:***

Заплатата е определена в трудовия ви договор. Ако приемем, че той не се променя на 1 януари 2026 г., следва да получите заплата в евро, която е равна на заплатата ви от декември 2025 г. в лева, разделена на официалния курс 1.95583. Ако получите по-малко, значи вашият работодател не е спазил договора с вас. Това важи за всички договори, не само трудовите: дължимите суми в лева стават дължими суми в евро при официален курс 1.95583.

Например ако заплатата, записана в договора, която се дължи от работодателя за месец декември 2025 г., е 1500 лв. и ако няма промяна в този договор, която да влиза в сила през януари 2026 г., заплатата ще бъде 766.94 евро през януари 2026 г. Възможно е много работодатели да решат да закръглят сумата в евро, но това закръгляне по закон може да е само нагоре - в случая примерно 767 евро.

Разбира се, нетната заплата (за получаване) ще се получи при приспадане на данък и осигуровки за сметка на служителя. Това означава, че ако има промяна на данъчно-осигурителната тежест, може да се получи така, че нетната заплата, изплатена в евро през януари 2026 г. да е различна  сумата на нетната заплата, изплатена в лева през декември 2025 г., разделена на официалния курс. Но такава промяна, ако има, би се проявила със или без приемане на еврото.

Ако има промяна в заплатата ви на 1 януари или когато и да било, типичният случай е това да е промяна нагоре. Но това няма да се дължи на приемането в еврото, а на това, че сте заслужили по-високо възнаграждение в комбинация с натиск от пазара на труда върху работодателя.

Ще има много промени в живота непосредствено или много скоро след приемане на еврото, които биха се случили със или без евро - огромната част от промените, добри или лоши, няма да са резултат от приемането на еврото.

***Не бързайте да обвързвате дадена промяна с приемането на еврото.***

Това е относително лесно за разбиране, когато промените са очаквани - пример договорен ръст на заплатата ви или промяна на нетния доход надолу спрямо декември, когато сте получили коледен бонус - знаете, че тези промени не се дължат на еврото. Но по-трудно е, когато промените са неочаквани - тогава ще търсите връзка с “голямата промяна в страната”, но в общия случай няма да има връзка с еврото.

Как да разберем дали нещо ново в нашия живот е резултат от еврото или не, ще опитам да дам отговор в следващата серия отговори на въпросите от групата “Какво ще стане с цените?”
