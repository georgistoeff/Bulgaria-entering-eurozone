# #15 **Какво трябва да направи един бизнес преди 1 януари 2026?**

30 април 2025

На въпросите относно нужната адаптация на бизнеса при влизане в еврозоната потърсих отговорите заедно с технологичната компания Novarto.

Преминаването към общата валута е свързано с еднократни разходи за бизнеса, но с навременна подготовка тези усилия могат да се превърнат в стратегическа инвестиция. Освен че ще спестите бъдещи оперативни разходи, можете да използвате момента за подобрения, които отдавна са били на дневен ред.

***Най-важното: Не отлагайте подготовката за последния момент!***

Преходът към еврото е управляем процес. С правилно планиране той може да бъде не просто техническа промяна, а и възможност за стратегическо обновление и по-голяма конкурентоспособност.

### **Какво трябва да се актуализира, след като цените на стоки и услуги трябва да бъдат преизчислени в евро?**

Компаниите ще трябва да пренастроят счетоводни системи, ТРЗ, ERP, шаблони за фактуриране, договори и ценови листи. Това важи особено за бизнеси с по-сложни вътрешни процеси, но като цяло решенията са ясни и преодолими.

Цените на стоки и услуги трябва да бъдат преизчислени в евро. Възможно е да се наложи и техническо обновяване на онлайн платформи, особено в частта за плащания, фактуриране и ценообразуване.

Тези неизбежни разходи може да се използват стратегически – като повод за решения, които иначе биха били отлагани, като например:

- миграция към по-добър доставчик на платежни услуги
- обновяване на важни модули на ERP системата
- или дори цялостна модернизация на бизнес процесите и ИТ инфраструктурата.

### **Какви са основните стъпки за подготовка и как да структурираме процеса на преход?**

Трябва да се идентифицират засегнатите системи - в кои модули на ERP системата или електронния магазин има валутни операции. Това най-често са фактуриране, ценообразуване, разплащания, понякога складовия модул (ако в него има ценови стойности), финансовите отчети и някои други справки, интеграциите с банки и други оператори за разплащания. Прави се оценка и планиране на нужните промени. Тестват се промените, като ако има някакви съпътстващи проблеми се отстраняват и когато всичко изглежда добре променените системи се пускат в действие.

Добра идея е планиране на преходен бюджет. Може да са нужни допълнителни средства за софтуерни актуализации, юридически консултации и обучения за екипа.

### **Има ли пряка полза от всичко това?**

Важно е да се има предвид, че тези разходи са еднократни. За бизнеса в дългосрочен план “инвестицията ще се изплати” чрез спестени оперативни разходи. Една от най-големите преки ползи ще бъде намаляването на транзакционните разходи или с други думи банковите и други такси за обмяна на валута при международни преводи и сделки.

Работата с клиенти и партньори от други страни от еврозоната ще е по-интуитивна – и не само поради еднаквата валута, но и защото някои административни и счетоводни процеси се опростяват. Особено покрай използването на SaaS услуги, софтуерни лицензи, онлайн реклама и т.н., които евентуално също се таксуват в евро.

Онлайн продажбите в рамките на еврозоната трябва да станат по-лесни, защото потребителите предпочитат да сключват сделки в собствената си валута.

С отпадането на необходимостта от превалутиране от лева в евро и обратно, ще отпадне и нуждата от разни модули за превалутиране в някои софтуерни системи, електронни магазини, платформи за разплащания, но това също не е някаква радикална промяна.

### **Трябва ли да променяме всички договори, по които задълженията са в лева?**

Не е необходимо да се променят всички договори изрично. Законодателството ще гарантира автоматичното преобразуване на всички суми в лева към евро по фиксирания курс (1 евро = 1.95583 лева) към датата на въвеждане. Това е ex lege преобразуване – т.е. произтича директно от закона, автоматично, без да е необходимо изрично съгласие или допълнително действие от страните по договора.

Все пак, това може би е добра възможност договорите да се прегледат и да се актуализират поетапно – особено ако ще се подновяват, предоговарят или имат значение за дългосрочни отношения с партньори.

***

*Благодарност към Йовко Ламбрев и Борислав Минков от Novarto за работата по тези отговори. Сега е добър момент да благодаря и на адв. Жулиета Мандаджиева за помощта по някои юридически детайли във въпросите за еврото.*
