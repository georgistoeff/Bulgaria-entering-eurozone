# #16 **Какво ще се промени за банковите клиенти при въвеждането на еврото?**

3 май 2025

Гост-автор в бюлетина: Иво Ефтимов

*Във връзка с продължаващите въпроси от читатели относно отношенията между банките и техните клиенти след присъединяването на България към еврозоната, поканих за коментар в стил Q&A Иво Ефтимов, който познавам добре като банкер с дългогодишен опит.*

### **Какво ще стане с банковите сметки в лева?**

Всички сметки в лева – както на физически, така и на юридически лица – ще бъдат автоматично и безплатно преобразувани в евро. Превалутирането ще се извърши по фиксирания курс 1 евро = 1.95583 лева. Макар че окончателното решение за валутния курс ще бъде взето от Съвета на ЕС, българското законодателство предвижда приемане на еврото само при запазване на текущия фиксиран курс 1.95583 лева за 1 евро.

### **Трябва ли клиентите да предприемат някакви действия?**

Не. Превалутирането ще бъде автоматично. IBAN номерата на сметките ще се запазят.

### **Ще има ли такси за това преобразуване?**

Не. Законодателството забранява банките да налагат такси за превалутиране на сметки при приемане на еврото.

### **Какво се случва, ако клиент има повече от една сметка в евро?**

Ако клиентът желае да закрие излишна сметка, може да го направи без такса в срок до два месеца след въвеждането на еврото. Обърнете внимание коя ваша сметка е основна за получаване на доходи или плащания.

### **Как ще се променят лихвите по кредити?**

Фиксирани лихви: Остават без промяна за целия срок на кредита.

Променливи лихви: Базовият индекс (например средна цена на депозитите в лева) ще бъде заменен с аналогичен индекс в евро. В деня на приемане на еврото обаче общият размер на лихвата трябва да остане непроменен спрямо предходния ден.

В бъдеще лихвите могат да се изменят, но това ще зависи от пазарни условия, а не директно от самия акт на приемане на еврото. В договорите на банките има изискване за прозрачност при промяна на условията.

### **Ако лихвата по кредита ми се удвои, вноската ми също ли ще се удвои?**

Не. Пример: Кредит от 100 000 лв. за 20 години при 2.5% лихва -> месечна вноска: 529.90 лв. Същият кредит за същия период при 5.0% лихва (двойно по-висока) -> месечна вноска: 659.96 лв. Увеличението на вноската е осезаемо, но не двойно.

### **Не е ли зле за банките, че лихвите в България ще са сред най-ниските в еврозоната? Нали банките печелят от високи лихви?**

Всъщност при ниски лихви в една растяща икономика качеството на кредитния портфейл се подобрява – което носи по-добри финансови резултати за банките. Влизането на България в еврозоната е поредна стъпка в европейската ни интеграция. Само по себе си то няма да предизвика кардинални и незабавни икономически промени. Икономическите флуктуации зависят в много по-голяма степен от глобални фактори като политически решения, войни, пандемии и други.
