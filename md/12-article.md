# #12 Дигиталното евро

15 април 2025

Връщаме се към техническите въпроси с темата за дигиталното евро. До края на кампанията, която обявих със срок 1 юни, ще отделя приоритетно внимание на въпроси, които имате по отношение на парите, банките и финансовата система.

Тук правя кратко въведение в идеята за дигитално евро. При нужда от повече разяснения, моля не се колебайте да ми пишете (в лично съобщение, моля!) Не се притеснявайте да питате. Колкото повече знаем, толкова по-малко се страхуваме от промените – особено когато те са в наш интерес.

Дигиталното евро е електронна форма на еврото, издавана от Европейската централна банка. Ще можем да го използваме за плащане онлайн и офлайн, бързо и безплатно, подобно на пари в брой – но в дигитална форма.

### Ще замени ли парите в брой?

Не. Дигиталното евро ще допълва, а не заменя наличните евробанкноти и монети.
Всеки ще може сам да избира с какво да плаща – кеш, карта или дигитално евро.

### Защо изобщо се въвежда дигиталното евро?

Причините са стратегически. Голямата част от електронните плащания минават през частни компании, базирани извън Европа. Целта на дигиталното евро е да даде на гражданите независима, европейска алтернатива за дигитални разплащания. Като цяло това е дефанзивен ход на ЕС: защита на Европа от възможни рискове в други държави, в това число във финансовите услуги.

### Кой ще може да го използва?

Всички граждани и фирми в еврозоната, включително временни посетители. След като България приеме еврото, и ние ще имаме достъп до дигиталното евро.

### Как ще се използва?

През мобилно приложение, карта или носимо устройство (смартфон, смарт часовник). Ще може да се плаща в магазин, онлайн, между хора (P2P), към институции – и офлайн, без интернет.

### Ще плащаме ли такси?

Не. Използването на дигиталното евро ще бъде безплатно за потребителите.

### Ще има ли лихва?

Не. Дигиталното евро е създадено за разплащания, а не за спестяване или инвестиции.
Вероятно ще има лимити на сумата, която може да се държи дигитално, за да не се местят масово депозити от банките.

### Как се гарантира сигурността и поверителността?

При офлайн плащанията – поверителността ще е като при плащане с кеш.
При онлайн плащанията – ЕЦБ няма да знае какво купувате. Данните ще се обработват само от доставчика на услугата, при спазване на европейските правила за защита на личните данни (GDPR).

### Кога ще бъде въведено?

Проектът е в подготвителна фаза от ноември 2023 г.
Решение за въвеждане ще се вземе най-рано в края на 2025 г., след приключване на тестове и приемане на необходимите закони.

### Какво означава това за България?

България все още не е в еврозоната, но когато приеме еврото, ще получи достъп и до дигиталното евро. Това ще бъде допълнителна опция, не задължение.
Ще можем да избираме между кеш, банки и дигитални плащания с пари от ЕЦБ – всички с една и съща стойност.
