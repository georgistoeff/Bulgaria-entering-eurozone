# *#7 Какво ще стане с валутните резерви?*

22 март 2025

Въпрос от читател:

*“Какво се случва с валутните резерви на БНБ? Според данни за Хърватия изчезнали са почти 30 млрд. евро, след като приемат еврото. При нас също ли ще изчезнат така?*

Отговор:

Не, няма да изчезнат и в Хърватия не са изчезнали. **Левовете и евро резервите не са две различни “количества пари” или две различни “богатства"; те са едно и също нещо в две различни форми и замяната на левове с евро не променя общото количество пари или общото богатство.**

Вероятно объркването идва от това, че използваме думата “резерв” в различни значения. Популярното значение на думата “резерв” е нещо, което е на наше разположение, въпреки че не го използваме текущо (пример: резервна гума, резервно електрозахранване). Използваме тази дума и за неща, които ползваме текущо (пример: фискален резерв, резервоар пълен с дизел).

Но също така използваме думата “резерв” в трети различен смисъл при парите с някакво покритие (резервните пари или резервните активи, с които са обезпечени). Може да срещнете технически това да се нарича “монетарни активи”, ако например четете разясненията на БНБ във връзка с еврото.

Във въпроса на читателя резервите трябва да се разгледат в последния смисъл. В случая на валутния борд на България левовете са обезпечени напълно с евро резерви (монетарни активи), т.е. всички левове може да се превърнат безпроблемно в евро при валутен курс 1.95583 лв за евро. Левовете ще изчезнат, но тяхното покритие (резерв) няма да изчезне. И пак да повторим, това че изчезват левовете, не променя общото количество пари или общото богатство.

Oще въпроси от същия читател:

*Ще ги изхарчим ли (парите от резерва) или ще ги инвестираме? Ако ще инвестираме - в какво? Ако ще ги харчим, може ли да заявим желание за харчене от сега?”*

Отговор:

Правителството може да харчи свободно своя депозит (спазвайки Закона за държавния бюджет). За да отговорим на горния въпрос максимално директно, правителството може да изхарчи само част от “парите от резерва” до размера на депозита на правителството в БНБ - той по последни данни е приблизително 4.2 млрд. евро. След влизане в еврозоната правителството пак ще може да харчи само това, което притежава по сметки в БНБ.

Уточняващ въпрос:

*Ще могат ли да се използват резервите на БНБ за финансиране на правителството след присъединяването на България към еврозоната?*

Отговор от БНБ (с мои съкращения):

Не. Забраната за парично финансиране на правителствата от централните банки е основен принцип на функционирането на Европейската система на централните банки, заедно с принципа за независимост на централните банки на държавите-членки на Европейския съюз.

Правителството може неограничено да се разпорежда само до размера на своите вземания от БНБ (размера на салдата по сметките на правителството при БНБ). Не съществува правна възможност БНБ да увеличава средствата по сметките на правителството чрез финансиране или безвъзмездна помощ. Също така БНБ не може да поема задължения, по които длъжник е правителството или други публични органи.

Това означава, че държавите членки не може да използват средства от капитала на националните централни банки с оглед паричното финансиране на публичните дефицити, или за осъществяване на привилегирован достъп на публичните органи до финансовите пазари.
